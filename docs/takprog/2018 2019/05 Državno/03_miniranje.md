## Анализа

Ако је минама снаге $K$ могуће доћи до циља, очито је могуће на исти
начин и са снагом $K+1$. Самим тим, минимално $K$ можемо наћи бинарном
претрагом "по решењу". За ово нам је потребан алгоритам којим ћемо
одредити да ли, за фиксно $K$, можемо стићи од полазног до циљног
поља.

Ако поставимо мину на неко поље и тиме ослободимо квадрат димензија
$2K+1 \times 2K+1$, након што изађемо из тог квадрата нема разлога да
се враћамо у њега (у супротном, можемо "прескочити" део пута од
изласка до повратка). Због овога, мине можемо посматрати као
"телепорт" уређаје, који омогућавају да се пребацимо на произвољно
поље на растојању не већем од $K$ (које може бити и заузето).

Дакле, наш пут од полазног до циљног поља ће имати следећи облик:

* крећемо се слободним пољима до места где постављамо прву мину,
* "прескочимо" на поље, можда заузето, на растојању не већем од $K$,
* даље се крећемо слободним пољима до места за другу мину,
* опет "прескочимо", и
* крећемо се до циља слободним пољима.

Поља до којих можемо стићи у првом кораку можемо наћи претрагом у
дубину или ширину од почетног поља. Затим маркирамо сва поља на
растојању не већем од $K$ од неког од пронађених, и покренемо нову
претрагу од свих маркираних поља (за трећи корак). Ову процедуру
поновимо још једном за другу мину и кретање после ње. Ако је на крају
овај алгоритам нашао пут до циља, могуће је доћи до циља са минама
снаге $K$.

Укупна сложеност једне провере (за фиксно $K$) је $\mathcal{O}(N^2)$
(три претраге и два проласка кроз матрицу), а како нам за бинарну
претрагу треба $\log{N}$ провера, сложеност алгоритма је
$\mathcal{O}(N^2 \log{N})$.

## Смернице за алгоритам

При имплементацији алгоритма, треба водити рачуна о кораку где
маркирамо сва поља на растојању не већем од $K$ од скупа поља до којих
већ имамо пут. Ово не можемо радити тако што за свако сваког поље до
ког знамо пут обележимо његово окружење, јер је сложеност овога
$\mathcal{O}(N^2 K^2)$, тј. у најгорем случају (за $K=N$)
$\mathcal{O}(N^4)$.

Овај део програма је могуће имплементирати на више начина. Једна
могућност је да покренемо претрагу у ширину од свих поља до којих
имамо пут (паралелно), коју прекидамо када дођемо на растојање $K$
(обратите пажњу да ова претрага не узима у обзир "блокираност" поља и
да растојање морамо гледати одвојено за вертикално и хоризонтално
кретање).

Друга могућност је да израчунамо матрицу префиксних сума на матрици
"да ли имамо пут до овог поља" (где поља имају вредност $1$ ако имамо
пут до њих, а иначе $0$). Помоћу ове матрице можемо у $\mathcal{O}(1)$
одредити колико поља до којих имамо пут постоји у квадрату $2K+1
\times 2K+1$ центрираном на произвољном пољу, тј. да ли је до њега
могуће "скочити".
