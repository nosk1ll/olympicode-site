## Анализа

Пре почетка кључно је увидети да пошто за свако $x$ важи $x\ \text{or}\ x = x$, а како низ $B$ између осталих садржи и резултате операције *или* примењене над истим чланом изворног низа, закључује се да је тражени низ $A$ заправо подскуп задатог низа. Намеће се наивно решење да се формирају сви подскупови низа $B$ који садрже тачно $N$ чланова, а затим испита који тачно од њих даје задати низ $B$, међутим, ово решење пати од изузетно високе временске сложености.

Није тешко даље закључити да резултат *или* операције над битовима два природна броја (операнди) никада није мањи, већ искључиво број већи или једнак већем операнду. Из претходног лако се изводи да су два по вредности најмања члана датог низа $B$, означимо их са $B_{S1}$ и $B_{S2}$, сигурно и чланови изворног низа $A$, односно $A_1 = B_{S1}$ и $A_2 = B_{S2}$. Следећи члан изворног низа $A_3$ биће или трећи по вредности члан низа $B$, то јест $B_{S3}$, или пак четврти, $B_{S4}$, уколико је $A_1\ \text{or}\ A_2 = B_{S3}$. Понављањем овог поступка, може се доћи до свих чланова изворног низа, на много ефикаснији начин од претходно поменутог.

Наиме, у сваком кораку алгоритма из низа $B$ треба елиминисати или на неки начин означити све чланове које је могуће формирати помоћу чланова низа $A$ који су већ одређени, а затим у низ $A$ додати први следећи по вредности члан задатог низа.

## Смернице за алгоритам

По учитавању чланова низа $B$ најпре је задати низ неопходно сортирати у неопадајућем редоследу користећи се неким ефикасним алгоритмом. Пошто низ $B$ не садржи јединствене вредности, већ се једна вредност може понављати више пута, у једном проласку кроз добијени сортиран низ означити индексе када се свака вредност појављује први пут. Затим, у главној петљи, пролазити кроз сортиран задати низ $B$ и додавати чланове у низ $A$, али само под условом да тај члан већ није могуће добити неком комбинацијом чланова који су већ додати у низ $A$. Да би се ово извело на ефикасан начин, приликом сваког новог додавања у низ $A$ проверити и означити све индексе чланова низа $B$ које је могуће формирати упаривањем последње додатог члана са свим претходним који се већ налазе у низу $A$. Другим речима могуће је користећи се већ означеним индексима појединих вредности и њиховим инкрементирањем знати до ког индекса низа $B$ је изводљиво генерисати све чланове, а затим додати први следећи када се до њега дође. Овај процес наставити док се не прође кроз читав задати низ. Како низ $B$ садржи $\frac{N(N+1)}{2}$ чланова, главна петља има заправо квадратну сложеност, односно $\mathcal{O}(N^2)$. Међутим, како је задати низ претходно сортиран, то ће ова операција доминирати, те је заправо $\mathcal{O}(N^2\log N)$ укупна временска сложеност овог алгоритма.
