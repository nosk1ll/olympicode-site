## Анализа

Задатком је дато укупно $N$ кутија и $M$ предмета, при чему свака кутија има неку своју носивост, док сваки предмет има неку своју тежину и одређену вредност. Такође, кључна ставка у поставци задатка јесте ограничење да је у једну кутију могуће сместити тачно један предмет и то само ако је носивост кутије већа од тежине предмета.

Претходним је сваки предмет дефинисан једним уређеним паром (тежина, вредност), док је свака кутија дефинисана својом носивошћу. Најпре, ради ефикаснијег решавања задатка сортирати и кутије и предмете у неопадајућем редоследу према њиховој носивости, односно тежини, респективно. Ове операције лако се изводе у укупној временској сложености $\mathcal{O}(M\log M)+\mathcal{O}(N\log N)$ уколико се користи неки напреднији алгоритам сортирања.

Затим, полазећи од кутије са најнижом носивошћу, проверити који све предмети су лакши од њене носивости и одабрати предмет са највишом вредношћу. При свакој наредној итерацији такође је неопходно проверавати које је предмете могуће понети одређеном кутијом и бирати увек предмет чија је вредност највећа. Како су кутије сортиране по носивости, а предмети по тежини, сваком следећом кутијом биће изводљиво понети сваки од предмета који било могуће понети и оном ниже носивости и евентуално још понеки.

Лако се доказује да се до највеће збирне вредности предмета преносиве задатим кутијама долази тако што се у свакој итерацији бира највреднији предмет који је према његовој тежини у дату кутију могуће сместити, наравно крећући се од кутије са најнижом ка кутији са највишом носивошћу. Предмети који задовољавају услов да им је тежина нижа од носивости тренутне кутије потребно је чувати унутар неке структуре података из које се на ефикаснији начин од пуке линеарне претраге може пронаћи и извући баш онај члан са највишом вредношћу.

Конкретно, једна од таквих апстрактних структура података јесте приоритетни ред (енг. priority queue), који се обично имплементира преко такозване хрпе (енг. heap), а који на рачун логаритамске сложености уметања произвољног елемента дозвољава вађење члана са максималном вредношћу такође у логаритамској временској сложености по броју елемената.

## Смернице за алгоритам

Након сортирања кутија по носивости и предмета по тежини, иницијализовати резултат који представља укупну суму вредности предмета на нулу. У петљи пролазити кроз кутије почевши од оне са најнижом ка оној са највишом носивошћу и у сваком проласку испитивати који све предмети имају нижу тежину од носивости тренутне кутије и додавати их у приоритетни ред према њиховој вредности. На крају итерације извадити из реда предмет са највишом вредношћу и његову вредност сабрати с тренутним резултатом. По изласку из петље исписати резултат. Није тешко показати да је асимптотска временска сложеност оваквог алгоритма логлинеарна $\mathcal{O}(M\log M)+\mathcal{O}(N\log N)$, односно асимптотски једнака сортирању улазних вредности.
